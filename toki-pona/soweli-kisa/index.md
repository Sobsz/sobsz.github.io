---
title: "soweli Kisa"
color: "deeppurple"
---

(o sona e ni → toki ni la kipisi sijelo li lon tenpo lili)

([version with interlinear english](toki-inli-kin/))

· · · soweli Kisa · · ·
· tenpo weka la jan lawa li lon · soweli ona li pimeja li jo e lukin laso li pona mute tawa ona · tenpo ale la jan lawa en soweli li lon poka · jan li tawa la soweli kin li tawa · jan li lon ilo tawa pona ona la soweli kin li lon ona ·
· tenpo wan la jan lawa li toki e ni → "a · soweli o · lon sina li pona tawa sina · sina ken musi lon poka pi soweli lili sama · mi ken musi lon poka sina taso" ·
· soweli li pana e luka ona lon luka jan · "o weka e pilin ike sina · pilin ike li pona e ala · mi alasa e nasin pona" ·
· lon la soweli li alasa · ona tu li kama lon tomo la soweli li tawa ma kasi li toki e wile tawa kon wawa · tenpo poka la jan sin li kama tan jan lawa · lukin la ona li pona sama telo lete sama suno · pilin pi jan lawa li kama pona mute a · jan sin li lukin e soweli e tawa wawa ona · ona li wile ala lape lon poka ala soweli ·
· tenpo li tawa · jan li awen sin · taso soweli li kama suli · tenpo pimeja ale la jan awen pi jan sin li alasa e soweli li pana e ona lon poki lape pi jan sin · taso tenpo wan la ona li ken ala alasa · jan pali ale li alasa wawa a tan ni → ona li kama jo e ona la jan lawa li pana e pona mute tawa ona · ona li alasa lon poki pi lili mute a · ona li alasa lon monsi lipu a · ona li alasa lon ale a · taso ona li kama ala lukin · soweli li weka · ala li sona e ni → ona li wile ala wile poka sin lon tenpo kama ·
· tenpo mute a li tawa · jan sin li kama sin ala li kama lawa · ona li musi lon ma kasi kepeken sike · pakala la ona li tawa mute e sike la ona li tawa insa kasi · jan li tawa wawa tawa ona li alasa e ona la ona li kute e toki · "jan Inkipe o · jan Inkipe o · sina sona ala e mi anu seme · mi soweli olin sina Kisa" ·
· jan lawa Inkipe li toki tawa ona · "taso mi olin ala e soweli a" · ona li pilin nasa · ona li sona ala e tenpo weka ni ·
· soweli li toki sin · "sina sona ala e tenpo lape pi mi tu anu seme · mi lon ala poka sina la sina mu tan pilin ike · a · jan li sona ala e tenpo pi sin ona sama ala soweli · mi la mi awen sona e poki lape mi · mi lon tomo la mi ken tawa ona" ·
· jan li wile sona e ni → "ni la sina kama weka tan seme" · soweli li wile toki · taso jan pali pi jan lawa li kama li lukin e soweli nasa ni la soweli li tawa kasi li weka ·
· jan li pilin ike mute tan ni · tenpo pimeja la ona li toki e kama tawa mama ona ·
· mama li toki e ni → "toki soweli li lon a · mi wile lukin sin e ona · ken la ona li kama sin lon tenpo ante · ni li kama la o tawa mi e ona" ·
· tenpo suno kama li seli mute · ni la jan lawa lili li toki e ni → ona li wile musi lon ma kasi · ona li lete tan ni → kasi li len e ma tan suno · jan awen ona li kama lon poka ona · taso ona li awen mute ala li kama lape lon poka telo · ni la jan lili li pilin pona mute li tawa weka · wile ona la ona li lukin e jan lili nasa suwi · taso ike la ni li kama ala · jan suli ike jaki li kama tan tomo lupa ona li toki e ni → jan lili o tawa lon poka ona · jan lili li pilin monsuta tan suli ona tan jaki ona · ona li wile e ni → tenpo pini la ona li weka ala tan jan awen · taso ona li kute ala e jan suli la ni li pona e ala · ni la ona li kute li tawa lon poka ·
· ona li tawa mute a · jan lili li kama wawa ala li kama mu tan pilin ike ·
· jan suli li lukin e ona li toki tawa ona · "mu sina li ike tawa mi · taso sina wile mu la mi ken tan e pilin ike sina" · ona li kama jo e ilo kipisi li weka e anpa pi noka tu ona li poki e ona li tawa weka ·
· jan lili Inkipe li awen lon ma li pilin wawa e pakala noka · ona li toki e ni lon lawa → jan ala li sona e lon ona la ona li moli lon ni anu seme · tenpo mute li tawa · ona li sama tenpo sike mute a tawa ona · taso lon la ona li lon tenpo suno sama · ona li kute e sike pi ilo tawa · ni la ona li mu wawa ·
· ona li kute e toki · "mi kama" · tenpo lili la ilo li tawa kasi · soweli Kisa li lawa e ona · ona li linja monsi e soweli tawa la soweli li tawa wawa · ona Kisa li lukin e jan lili lon ma li tawa anpa tawa ona · ona li kama jo e jan li pana e ona lon ilo li tawa e ona tawa tomo lili ona ·
· soweli li pali e supa lape ko tan poki ko lili · jan li moku e telo soweli li tawa supa ni tan wawa ala · soweli li kama jo e lipu kasi li telo e ona li pana e ona lon kipisi · wawa la ona li kama pana ala e pilin ike la jan li kama pilin pona ·
· soweli li toki · "tenpo ni la o lape · mi weka lon tenpo lili · mi pini wawa e lupa la ala li ken pakala e sina" · taso jan li kama lape lon toki · soweli li kama lawa e ilo li tawa lupa pi jan suli ·
· ona li awen e ilo lon poka kasi li tawa lupa tomo li kute e ni → jan suli li moku li toki tawa jan olin ona ·
· "tenpo ken la mi o moli e ona · jan lili li weka tan mi la jan ante ale li kama pilin e ni → mi nasa li wawa ala" · jan suli en jan olin li toki mute e ike pi jan lili ni li lukin ala e ni → soweli Kisa li tawa poki pi seli moku li pana e ko namako mute mute a lon ona ·
· jan suli li moku e ona la ona li mu · "pakala · mi wile e telo mute a" ·
· jan olin li pilin sama · "mi kin · ni li tan moku pakala ni anu seme" ·
· jan suli li toki sin · "mi o moku e telo · ala la mi kama moli" · ona li weka wawa tan tomo lon poka pi jan olin li tawa linja telo ·
· soweli li kama alasa lon tomo li kama lukin e noka pi jan Inkipe lon anpa pi linja kasi · ona li pana e ona lon ilo li tawa tomo ona e ona ·
· jan li wile mute e kama ona · ona li ken ala lape tan pilin monsuta ·
· soweli li open e lupa la jan li mu wawa · "sina lon a" · soweli li kama lon insa li jo e anpa noka jan e len ona ·
· "tenpo lili a la noka sina li kama pona" · ona li kama wan e ona e noka kepeken linja kasi wawa pi jan suli ·
· ona li awen toki · "sina ken ala kepeken noka ni lon tenpo poka · taso sina pali pona la ken la mi ken pana e sina lon tomo sina lon tenpo pi weka mute ala" ·
· ona li ni · ilo soweli li tawa tomo lawa · mama tu pi jan lili li lukin e ona li toki e ni → "soweli o · sina weka e jan mi tan ike la mi o pana e ijo pona ale tawa sina" ·
· "ni li ken lon tenpo kama" · soweli li toki e ni taso li tawa weka ·
· jan lili li pilin ike tan weka soweli · ona li wile ala moku li wile ala e len pi pona mute tan mama ona ·
· mama li toki len · "ona li awen pilin ike la ona li kama moli · taso mi alasa ante e ni kepeken nasin ale anu seme li ken ala"
· "kepeken ala nasin olin" · mama ante li toki · ni la ona li alasa e jan mute pi pona mute li wile e ni → jan lili o olin e wan tan ona ·
· ona li toki insa mute · pini la ona li kama wile e jan · lukin ona li sama telo pi ma kasi · linja lawa ona li sama mani suno · mama ona li lawa e ma poka la mama pi jan Inkipe li pilin pona tan wile ni · ona li kama e tenpo moku suli ·
· jan Inkipe li kama lon wan olin la soweli Kisa li kama a · jan lili li tawa wawa tawa ona li jo e ona ·
· soweli li toki · "mi wile e ijo pona mi ni → tenpo pimeja ni la mi wile lape lon poka sina" ·
· "ni taso anu seme" · jan lili li pilin nasa tan ni ·
· "ni taso a" · lape li pini la soweli li lon ala · taso jan lawa ante pi pona mute lukin li lon ·
· ona li toki e tan · "kon wawa li soweli e mi e mama mi · mi wile kama jan la mi o pali e pona ni → jan ala li pali sama lon tenpo pini · mama mi li alasa e ijo sin li ken ala pini pona e alasa li kama moli · taso tan sina la mi ken" ·
· ni la jan ale li pilin pona mute · jan Inkipe li awen lon tomo pi mama ona · tenpo kama la ona kin li kama lon wan olin li kama lawa e ma ante ·
